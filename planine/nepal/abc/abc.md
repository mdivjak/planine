---
layout: default
---

# Annapurna Base Camp

U aprilu 2022. sam išao na trek Annapurna Base Camp.

Ceo put je trajao oko 2 nedelje.
Planinarenje je trajalo 8 dana - 5 dana za uspon i 3 dana za spust.

Ovaj trek nije uopšte opasan niti naročito fizički zahtevan.

Put do ABC-a ide kroz kanjon.
U tom kanjonu se nalazi više sela koja su povezana planinarskim stazama.
Do sela se može doći isključivo peške jer ne postoje nikakvi putevi pogodni za vozila.

Svaki dan smo išli od jednog do drugog sela i spavali u lodževima.
Lodževi su gostionice koje drži lokalno stanovništvo iz sela.
U njima je moguće da se jede, kupe grickalice i voda i spava.
Spavaonice su bez struje i grejanja.
Nosili smo vreće za spavanja jer su nam bile potrebne na višim visinama.

U lodževima ima interneta koji je dovoljan za slanje tekstualnih poruka, i možda neku sliku.
Tuširanje je bilo interesantno jer tuševi imaju bojlere na plin.
Tokom tuširanja se dosta osećao miris plina tako da sam se trudio da što pre završim.

Staze su na dosta delova popločane kamenjem.
Ima jako mnogo stepenica duž celog treka.

Prva dva dana uspona je bilo jako vruće - oko 35 stepeni.
Na Himalajima je tropska klima sve do nekih 3000m nadmorske visine.

U toku dana smo nosili ranac sa ličnim stvarim za taj dan.
Ostatak stvari su nam nosili porteri (nosači).
Porteri nose torbe oko 25kg u koje se pakuju po dve osobe.

Hrana je bila odlična u svim lodževima.
Naročito smo voleli da naručujemo pohovane jabuke i čaj od đumbira.
Kada smo bili na visinama preko 3000m izbegavali smo da jedemo meso.
U nekim lodževima na većim visinama nije bilo mesa.
U nekim lodževima jeste bilo mesa, ali je vrlo upitno da li je jestivo i koliko je uopšte sveže.

Prvih dana smo sretali magarce na stazi koji nose potrepštine do sela, ali na većim visinama mnogo češće smo viđali ljude koji nose velike terete. Lokalnom stanovništvu je to jedini način snabdevanja.
Zbog toga su rasle cene svega kako smo se peli na veću visinu - naročito toalet papira, ali nam je vodič unapred rekao da ponesemo po rolnu.

U kanjonu ima dosta vode, ali ona za nas nije bezbedna za piće zbog nekih ameba i mikroorganizama na koje su lokalci navikli.
Kupovali smo prokuvanu vodu u lodževima.
U celoj oblasti je zabranjena i smanjena upotreba plastike, tako da se voda toči u lične flaše.

Posle nekih 3000m nadmorske visine polako smo počeli da osećamo manjak kiseonika.
Brže smo se umarali i brže disali.
Tu smo videli kolika je razlika između nas i lokalaca, jer su nas nosači prestizali sa svim teretom koji su dodatno nosili.
Vodič nas je opominjao da pijemo po 4 litre vode dnevno.
To je predostrožnost kako ne bi dobili visinsku bolest.
Visinska bolest može da izazove tromb ili emboliju jer telo počinje da proizvodi više krvnih zrnaca usled manjka kiseonika.
Većina nas je imala glavobolju kao jedan od blažih simptoma.
Ono što je alarmantno je ako telo počne da zadržava tečnost, što se lako primeti kada se pije 4 litre vode dnevno.
Takođe, miris i ukus počinju da slabe.
U jednom od nižih lodževa sam pojeo korejsku supu koja je bila izuzetno ljuta, ali u samom baznom kampu ništa nisam osećao. Bila je kao čaj. U baznom kampu mi je bilo teško da zaspim jer mi je puls u mirovanju bio 100-120.
San dosta pomaže na visini, ali je teško spavati kvalitetno.

Trek važi za jedan od najlepših u Nepalu i zaiste jeste neverovatno iskustvo.

{% include gpx-map-array.html map_id="nepal-abc" gpx_files="./Dan1_Siwai_Jhinu_Danda.gpx,./Dan2_Jhinu_Danda_Chhomrong.gpx,./Dan3_Chhomrong_Dovan.gpx,./Dan4_Dovan_Deurali.gpx,./Dan5_Deurali_ABC.gpx,./Dan6_ABC_Dovan.gpx,./Dan7_Dovan_Chhomrong.gpx,./Dan8_Chhomrong_Siwai.gpx" %}