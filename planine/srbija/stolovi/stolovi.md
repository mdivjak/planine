---
layout: default
---

# Stolovi

**Start:** [lokacija](https://maps.app.goo.gl/YuzWURLz6GYqGPhi9)

Ovo je jedna od najnapornijih tura u Srbiji, ali i jedna od najlepših.

Auto se ostavi pored Ibarske magistrale.
Pred sam start sa desne strane se nalazi restoran Jerinin grad.
Malo nakon restorana (oko 50m) sa leve strane se skreće i spušta do reke gde je skela.
Skretanje sa magistrale nije najuočljivije pa je potrebno obratiti pažnju.

Reka Ibar se prelazi skelom koju održavaju volonteri kulturnog centra Magličgrad.
Postoji red vožnje, ali postoji i znak sa brojem telefona za poziv ako je potreban prevoz van reda vožnje. Prevoz preko skele je besplatan uz mogućnost dobrovoljnih donacija.
Organizacija ima aktivnu instagram stranicu [@maglicgrad](https://www.instagram.com/maglicgrad/). Imaju prostor za kampovanje, održavaju se festivali, iznajmljuju smeštaj.
Sreli smo volontera iz Meksika koji je tada bio u njihovom volonterskom kampu.

Staza odmah kreće jako strmo i to traje bar nekih 1.5h. Onda bude malo ravnije ali i dalje uzbrdo. Posle kreće ponovo dosta strmo sve do vrha. Sve vreme su pogled i ambijent prelepi. Smenjuju se livade i šume. Staza je uočljiva, ali koliko se sećam, nije bilo mnogo markacije.

Na vrhu je bilo dosta ljudi koji su se peli na Stolove sa druge strane planine. Više ljudi se penje stazom sa druge strane, ali sam čuo da je monotona i nezaštićena od sunca. Na vrhu svi hrane divlje konje, koji više nisu toliko divlji. Dosta su naviknuti na ljude i samostalno prilaze da traže hranu.

Spust je sličnog terena kao i uspon, malo manje strm. U poslednjem delu spusta se prelazi preko velikog kamenja. Nije strašno, nama je bilo zanimljivo za prelazak, ali je potreban dodatan oprez. Na kraju se prolazi pored tvrđave Maglič.

{% include gpx-map-array.html map_id="stolovi" gpx_files="./stolovi.gpx" %}