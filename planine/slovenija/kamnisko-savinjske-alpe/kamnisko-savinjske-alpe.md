---
layout: default
---

# Kamniško-savinjske Alpe

## Grintovec

Ovo je najteža staza na kojoj sam bio.

Staza kreće od parkinga kod Suhadolnika.

Ide kroz šumu.
U jednom momentu je bilo račvanje.
Jedna staza je stara i duža.
Druga staza je novija i kraća.
Popeli smo se kraćom koja je išla dosta strmo.

Išli smo do Čojzove koče.
Sneg je bio veoma dubok i bilo je izuzetno strmo.
Kod Čojzove koče smo napravili pauzu i stavili dereze.

Od Čojzove koče smo išli ka Grintovcu.
Staza je veoma strma, eksponirana i na momente rizična.

Bilo je dosta teško i odustao sam na oko 1km do vrha.

Pri povratku smo nakon spusta od Čojzove koče išli starijom dužom stazom.
Ni ta staza nije baš naivna.
U jednom delu je išla kroz rečno korito koje je bilo dosta nezgodno zbog dosta klizavog kamenja.

{% include gpx-map-array.html map_id="grintovec" gpx_files="./grintovec.gpx" %}

## Highlander Kamniško-savinjske Alpe

### Dan 1

Na Highlander sam išao sa Markom i Evom.

Veče pred početak smo stigli u Štefanja goru gde smo prespavali.
Ujutru smo ostavili auto na parkingu kod gondole gde je autobus pokupio sve učesnike.
Bilo je dosta ljudi iz Slovenije i Hrvatske.
Mislim da smo možda bili i jedini iz Srbije.

Autobus nas je odvezao do početka u mestu Luče.
Tu smo dobili hranu za taj dan, Highlander pasoš i broj.

Staza je malo išla asfaltom 40-ak minuta, a onda je krenula kroz šumu strmo uzbrdo.
Bilo je naporno s obzirom da su nam rančevi imali oko 17 kg, ali smo očekivali da će biti gore.

Napravili smo pauzu kod jedne kuće gde su neki Slovenci seli.
Pomislio sam da je to možda planinarski dom, ali je zapravo bila samo vikendica jedne malo starije žene.
Ponudila nas je kafom.
Slovenci su nam pričali da je na selima bila tradicija da se ispod velike lipe ispred kuće drži sto gde svi ručaju.
Dok smo sedeli i jeli jabuke, u dolini ispod su se čuli pucnji lovaca.

Nakon pauze smo nastavili strmo uzbrdo do vrha za prvi dan - Lepenatka (1425m).
Malo posle vrha smo sreli Slovence sa prethodne pauze koji su završavali svoj ručak.
Seli smo i kuvali naš ručak pored njih.

Nakon ručka smo se spuštali strmo po uskoj i nagnutoj stazi koja je išla preko klizišta.
Bilo je nezgodno.
Stigli smo u kamp oko 18h.

Kamp je bio u lepom ambijentu.
Smestili smo se i poslušali kratko predavanje o preživljavanju koje je držao slovenački vojnik.
Govorio je kako se ne treba namerno izlagati rizicima.
Ostala nam je u sećanju njegova rečenica:

```
Bad decisions make good stories, but more often they don't have happy endings.
```

Govorio je na dosta interesantan način i imao je izuzetno dobar ranac.
Nakon predavanja je bilo istezanje i onda smo legli da spavamo.

Još jedna izreka koja nam je ostala od tog dana je:

```
Ako sad, kad?
```

### Dan 2

Ustali smo oko 7, ali smo krenuli tek oko 9.
Popeli smo se na Veliku planinu i seli u planinarski dom.
Jeli smo kiselo mleko i žgance.
Mislili smo da su žganci nešto poput uštipaka, ali su zapravo nekakve gromuljice od heljdinog brašna.

Šetnja Velikom planinom je bila prelepa.
Pri spustu sa planine smo sreli Slovence od prvog dana i ručali sa njima.

Posle smo se spuštali oko 2h po izuzetno strmoj i nezgodnoj stazi.
Bila je dosta krušljiva sa puno sitnog kamenja.
Slovenci su leteli nizbrdo.
Nije me toliko čudila njihova brzina, koliko činjenica da se ni u jednom trenutku ne okliznu.

Kada smo se spustili išli smo duž Kamniške bistrice.
Reka je napravila kanjone i useke gde se stvara magla i duva hladan vazduh.

Na izvoru smo stali da se okupamo jer su nam to preporučili Slovenci.
Saznali smo da se zovu Matej, Bojan i Ana.
Voda je bila neverovatno hladna.
Zabolela su me stopala posle par sekundi.
Kada sam izašao iz vode još više su me zabolela stopala jer je krv počela da naglo širi krvne sudove.
Eva je u potpunosti ušla u vodu i svi na obali su bili šokirani.

Posle smo nastavili još 1.5h do kampa.
Prošli smo kroz Spomenski park.
To je staza gde ima dosta većeg kamenja na kom su postavljene spomen ploče za planinare koji su poginuli na Kamniškim Alpima.
Bilo je dosta ljudi koji su poginuli na Grintovcu.

Stigli smo u kamp malo pre 19h.
Tu smo saznali da se doručak služi od 6 ujutru i da se ne dobija unapred.
Takođe smo saznali da sutradan moramo biti na cilju do 17h jer se gondola zatvara u 18h.
Shvatili smo da moramo jako rano da ustanemo kako bi stigli na vreme.

### Dan 3

Ustali smo u 04:45 i spremili se do 05:40.
Ćaskali smo s Tomislavom kog smo upoznali tog jutra.
Trebala mu je eksterna baterija.

Tomislav je bio na više Highlandera i rekao nam je da obavezno idemo na Staru planinu i na Velebit.
Otišli smo pre doručka.
U prva dva sata smo prešli 8km.

Onda smo napravili pauzu pored reke da pojedemo jabuku i Kviki gric.
Posle doručka je krenula dosta strma uzbrdica.
Počeli su da nas prestižu Slovenci koji su krenuli posle nas iz kampa.

Staza je izašla na greben i delovalo je da će da zaravni, ali nije.
Bilo je naporno jer staza nije bila u hladu.
Jedva smo se dovukli do bivaka pod Kamniškim vrhom.

Tu smo kuvali ručak.
Imali smo malo vode.
Skuvali smo pirinač u goveđoj supici i dodali pesto sos.
Bilo je ukusno, ali je izgledalo užasno.

Nakon jela smo dobili dosta snage.
Išli smo brzim tempom - skoro kao Slovenci.
Dugo smo se peli dosta strmom uzbrdicom do Krvaveca.
Staza nije bila markirana, bila je teško uočljiva i išla je po klizištu.

Kada smo izašli na vrh sve je izgledalo kao raj.
Sa nama je bio još jedan momak koji je odmah seo u kafanu.

Na našu veliku žalost, staza je išla još uzbrdo.
Posle se spustila do finiša.

Na finišu smo jeli čorbu sa Bojanom.
Bojan je stigao malo pre nas.
Matej je stigao 1.5h pre nas, a krenuo je 1h posle nas.
Atmosfera na finišu je bila prijatna.
Nasumični ljudi su nam čestitali.

Ljudi koji su bili na po 5-6 Highlandera su govorili da im je ovo bio najteži.
Pitali su nas što smo ovaj izabrali kao prvi na kom ćemo da učestvujemo.

Spustili smo se gondolom i otišli u prelep smeštaj.
Kuća je bila u starom tradicionalnom stilu.
Imala je potok, vodenicu, košnice pčela i konje.
Bilo je veoma opuštajuće i prijatno.
To veče smo spavali skoro 12h i preporodili se.

{% include gpx-map-array.html map_id="highlander-ksa" gpx_files="./highlander-dan1.gpx,./highlander-dan2.gpx,./highlander-dan3.gpx" %}
